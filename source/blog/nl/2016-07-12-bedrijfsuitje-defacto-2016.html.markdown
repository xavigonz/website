---
title: Bedrijfsuitje Defacto 2016
date: 2016-07-12 08:00 CEST
tags:
author: iwanna
lang: nl
image: images/social/bedrijfsuitje-defacto-2016-1200x630.png
---

***'Hi Iwanna, vrijdag hebben we een personeelsuitje. Ga je mee?'*, Is het eerste appje dat ik van mijn aanstaande collega Joke krijg. Vrijdag is mijn eerste dag [bij Defacto](/over-ons/), er flitsen meerdere gedachten door mijn hoofd. Ik zie voor me hoe alle mensen die elkaar al jaren kennen dronken worden, inside jokes vertellen en oude strijdverhalen met elkaar delen.**

### Voors en tegens
Ik maak gauw een lijstje met voors en tegens. De voors: Je leert je collega's op een andere manier kennen. Je doet immers een drankje met ze en iedereen is meteen wat losser. En er is een barbecue. Ho, stop. Er is eten! Ik hoef niet langer na te denken over waarom ik níet mee zou moeten, waar voedsel is daar ben ik. En als je een gespreksonderwerp moe bent, of even geen zin om te praten hebt, dan kun je altijd nog veinzen dat je ontzettend in beslag genomen wordt door de kipspies met saté die op je bordje ligt te shinen (en niet gauw daarna in je mond).

<iframe src="https://www.youtube.com/embed/OWiKTLwrp2I" frameborder="0" allowfullscreen></iframe>

### 'De Zeven Zaligheden'
Op mijn allereerste werkdag bij Defacto kom ik keurig op tijd - lees: veel te vroeg - aan bij het historische pand. Ik bel aan, een collega doet open en Joke vangt me op. Ze geeft me een kleine tour door het gebouw. Ik ontmoet nieuwe collega's, hun namen onthoud ik niet. De tijd lijkt te vliegen en ineens is het twaalf uur. De poolauto's worden verdeeld en we rijden richting het pittoreske Den Ham, op naar '[De Zeven Zaligheden](http://www.dezevenzaligheden.nl/){:target="_blank"}'. Hier worden we hartelijk ontvangen door Martina, ook een collega. Naast haar werk als consultant voor de Duitse markt bij Defacto runt zij samen met haar partner óók nog eens deze leuke kookstudio slash camping. Martina is geen uitzondering op mijn nieuwe werkplek. Zo hebben we ook een DJ in het gezelschap die na het uitje nog 'eventjes' in Paradiso draait en weer iemand anders heeft een eigen bedrijf als designer ernaast.

![lunch](/images/blog/20160712-01.jpg)

![lunch](/images/blog/20160712-02.jpg)

### Geen standaard bedrijfsuitje
Mijn angsten voor een standaard bedrijfsuitje blijken ongegrond. Er worden geen 'ouwe jongens krentenbrood'-verhalen verteld, ik hoor weinig tot geen inside jokes en ik zie geen enkel dronken persoon die denkt dat naaktloperij en daarbij hard brullen een sport is. Wat ik wél zie? In niet chronologische volgorde: Een leuke groep spontane, vriendelijke mensen die me met open armen hebben ontvangen (ik heb minstens 35 mini-interviews afgelegd). Eigenzinnige, markante types (op precies de goede manier). Een lekkere kookworkshop, barbecue, wijnproeverij. En als klap op de vuurpijl Hans, onze directeur, die samen met zijn band Neil Young speelt, maar daarna soepeltjes overschakelt naar het FC Groningen lied.

![optreden Hans](/images/blog/20160712-03.jpg)

*'Iwanna schrijf jij even een blog over ons uitje?'*, vraagt Hans me op mijn tweede werkdag. Maar natuurlijk!

---
Heb je deze blog met plezier gelezen en wil je de gezichten achter Defacto zien? Dat kan, aarzel niet en klik gauw hierboven op de YouTube-link. Ben je enthousiast geworden en wil je ook [werken bij Defacto](http://jobs.defacto.nl)? Kijk dan gauw of er vacatures openstaan waarin jij jouw eigenzinnigheid kwijt kunt.


